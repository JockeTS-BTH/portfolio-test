---
Title: Design Principles
Description: This is our design principles page.
---

# Webbplatsers Designprinciper

## Urval
Jag strävade efter att ha olika typer av personsidor som underlag för min analys. Jag tyckte att det skulle vara intressant att titta på en portfölj-sida för en fotograf för att se hur en sida som primärt handlar om att visa upp bilder följer olika designprinciper. 

Därefter flyttades fokus till något som kanske kan anses det helt motsatta, en personlig blogg om minimalism och meditation (även om det likt många framgångsrika bloggar blivit mer av en renodlad försäljningskanal).

Slutligen valde jag att titta på en personlig sida tillhörande en professionell webbdesigner. Detta för att se hur pass mycket någon vars yrke är att designa hemsidor följer olika designprinciper.

## Metod
Jag började med att bekanta mig med webbplatsernas visuella struktur och hur de använt olika element på sina landningssidor (bilder, brödtext, rubriker etc).

Därefter jämförde jag innehållet med de designprinciper som finns angivna under referenser och försökte hitta så många exempel som möjligt på hur de har använt dessa principer när de designat sina sidor (avsiktligt eller oavsiktligt).

Jag kollade även på en del undersidor på varje webbplats för att försöka att även där hitta exempel på använda designprinciper.

Sedan tog jag en stund till att fundera över vad det troliga syftet med varje webbplats är. Jag jämförde detta mot det allmänna intrycket man får av att besöka webbplatsen och sökte utröna huruvida detta intryck var gynnsamt för webbplatsens syfte och mål eller ej.

## Resultat

### André Van Rensburg

<img src="%assets_url%/img/rensburg.png" alt="andre van rensburg landing page" width="500">

Webbplatsens syfte är att visa upp fotografier (och videoklipp) producerade av André Van Rensburgs studio. Målet med detta kan jag bara spekulera i men jag antar att det ska fungera som en plattform för att visa upp deras verk, något att visa upp för potentiella kunder eller allmänt fotointresserade. 

Det första som slår en när man besöker den här sidan är det svartvita temat. Det tycker jag får den att stå ut lite från mängden, då en sådan färgminimalism känns ganska ovanlig nuförtiden.

Förstasidan använder sig av tre stycken kolumner vilket ger en tydlig struktur. Varje kolumn innehåller i sin tur ett antal bilder. Det blir dock inte stelt eftersom höjden på bilderna varierar vilket resulterar i att sidan känns balanserad på ett osymmetriskt sätt.

Att samtliga bilder är svartvita tycker jag även gör att innehållet blir enhetligt och harmoniskt på ett sätt som kanske hade varit svårare att uppnå med färgfotografier.

Då det är en portfoliosida för portträttfotografi så innebär det att många av bilderna är tagna på människor i olika poser. Det bidrar med en del liv och rörelse till en sida som annars kanske hade känts lite nedtonad och livlös till följd av avsaknaden av färger.

Headern är dock ganska obalanserad då det till vänster sitter en stor logga och till höger är nästintill tomt. Det är väl sannolikt ett medvetet val då det får ögonen att automatiskt dras till loggan och den minimala navbaren. Samtidigt blir man efteråt lite nyfiken på vad som finns till höger (länkar till sociala medier).

Sidan har inte så mycket innehåll utöver landningssidan. Det finns dock en sida där man visar upp sitt arbete med video. Även den är minimalistisk men har videoklippen fått färg, kanske i ett försök att få lite mer variation. Kontaktsidan är väldigt enkel men kanske ser man här ett exempel på horisontell balans med loggan och en rubrik på ena sidan och kontaktformuläret på den andra.

Jag tycker att helhetsintrycket man får av den här webbplatsen är att man vill framstå som en lite nischad fotostudio. Det tror jag gynnar webbplatsens mål om man inte vill vara en i mängden utan någon man vänder sig till för lite mer speciella jobb. Den mörka och stilrena presentationen tycker jag också får sidan att framstå som lite mer exklusiv.

### Zen Habits

<img src="%assets_url%/img/zen_habits.png" alt="zen habits landing page" width="500">

Webbplatsens mening och mål är enligt mitt intryck att inspirera till mindfulness och en lugnare, mer balanserad och minimalistisk livsstil. Givetvis är syftet även att tjäna pengar, vilket huvudsakligen sker genom försäljning av böcker och diverse kurser. 

Trogen sitt syfte så är designen på landningssidan ljus, minimalistisk och balanserad. Med vit bakgrund och olika nyanser av grå för länkar trodde jag först inte att sidan skulle klara ett färgkontrast-test men det visade sig att jag hade fel.

Nästan allt innehåll återfinns i en kolumn i mitten vilken jag uppskattar till ca 50% av skärmbredden. Bilden som är det första och största elementet på sidan är även den perfekt balanserad med 50% bestående av produktinformation och 50% av sidans skapare i en seriös men avslappnad pose.

Sidan har som sagt ett ganska gråskaligt färgschema men bilderna och listikonerna bjuder på lite röd-orange explosivitet vilket skänker innehållet lite välbehövlig variation.

Navigationen är strukturerad på ett sätt som gör att det blir lättare att få grepp om innehållet. Länkar till huvudinnehållet ligger i mitten medan det på varsin ytterkant länkas till lite mer specialiserade sidor.

I sidans footer finns tre stycken länkar bestående av boxar i en rad. Dessa tycker jag utgör exempel på både enhetlighet och variation då man tack vare det likartade utseendet förstår att det rör sig om liknande innehåll i varje länk. Samtidigt gör de olika färgerna att man förstår att även om det är liknande typer av innehåll så är det olika distinkta underkategorier.

Sidan känns överlag lugn och harmonisk vilket jag tror är gynnsamt då målet med produkterna är att minska stress i människors vardag. Det är inga monstruöst stora bilder eller skrikande rubriker. Färger används sparsamt främst till att rikta uppmärksamhet till olika call to actions.

Övriga sidor är följer nästan exakt samma stuktur som landningssidan med samma email signup form, mycket bullet points och nästan inga bilder.

### Iñaki Soria

<img src="%assets_url%/img/inaki_soria.png" alt="inaki soria landing page" width="500">

Det första som slår mig med den här sidan är storleken på de olika elementen. Rubriker, brödtexter, knappar mm känns gigantiska jämfört med tidigare undersökta sidor. Bilderna är nästan samtliga i helskärmsformat.

Det tycker jag ger sidan ett tydligt fokus då det inte finns så mycket annat att göra än att titta på de olika designprojekten som presenteras. Samtidigt är jag personligen inte så förtjust i den här typen av sidor då jag tycker det blir svårt att få en överblick över innehållet och att navigera mellan olika sektioner.

Med det sagt så är det antagligen ett format som fungerar för sitt ändamål, som jag antar är att visa upp för potentiella klienter vad man är kapabel till.

Sidan känns balanserad och även om elementen är placerade i kolumner så varierar storleken och placeringen av elementen både horisontellt och vertikalt. 

De många bilderna är också av varierande storlek, färger och t.o.m vinklar vilket gör att sidan känns ganska levande.

Det faktum att man i princip bara kan skrolla igenom innehållet bild för bild gör att det känns som att allt innehåll hör ihop trots variationer i utseende. Det blir nästan som att bläddra i en tidning.

Då webbplatsens syfta är att övertyga potentiella klienter vet jag inte om det är helt optimalt att lägga FAQ, kontaktinfo mm allra längst ner på sidan, speciellt då det vad jag kan se inte finns någon "genväg" dit utan att först behöva skrolla igenom alla bilder. Men det är kanske något man orkar göra om man är på jakt efter en bra designer.

Vad gäller undersidor så lyckades jag faktiskt inte hitta några sådana utöver landningssidan.

### Portfölj

<img src="%assets_url%/img/jts_webdev.png" alt="jts webdev landing page" width="500">

Designen är i nuläget av det simplare slaget och överlag väldigt ofärdig. Det saknas innehåll och navigationen är en kaotisk blandning av intetsägande ikoner och text. Därför blir det lite svårt att uttala sig om designen innan dessa saker är åtgärdade.

Den ursprungliga tanken med sidan var att den skulle utgöra bas för en personlig portföljsida. Det ändrades dock lite i och med att mer innehåll lades till under kursens gång och det blev mer av en rapportsida.

Jag valde att begränsa bredden på sidan för att man ska slippa flytta blicken så mycket och få ett bättre fokus på innehållet.

Min första tanke med navigationen var att använda mig av ikoner för att få ett stilrent och minimalistiskt utseende. 

Det funkade dock inte riktigt när antalet sidor växte och passar egentligen bara för väl erkända ikoner såsom Home, About, Contact etc. 

Därför skulle jag kunna tänka mig att dela upp navigationen i två menyer där den ena består av ikoner och den andra av text.

I övrigt har jag försökt att hålla designen så enkel som möjligt så att den blir lättöverskådlig vad gäller de olika sektionerna. 

Eftersom huvudinnehållet i form av rubriker, brödtext, bilder mm är vänsterjusterat så finns det en risk att sidan blir lite obalanserad. 

Men i och med att navigationen ligger till höger så borde det balansera ut det lite i alla fall. Jag tror att det kan bli lite för stelt om man väljer att centrera absolut allting, speciellt då innehållet i headern och footern redan är centrerat.

Den mest brådskande åtgärden skulle jag säga är att åtgärda navigationen och diverse mindre kosmetiska fel.

Därefter är de tre designprinciper jag vill fokusera på balans, variation och enhetlighet. Det ska råda jämvikt mellan balans och variation så att sidan känns behaglig men inte alltför stel. 

Sedan vill jag även att de olika sektionerna och undersidorna ska ha en enhetlig visuell stil så att man känner att man fortfarande befinner sig på samma webbplats när man växlar mellan olika sidor.

## Analys
Jag tyckte att samtliga undersökta webbplatser kändes väldesignade, professionalla och städade.

Balans är en designprincip som jag fick intrycket av att samtliga använde sig av i stor utsträckning. Innehållet var ofta tydligt strukturerat i kolumner vilket resulterar i en horisontell balans.

Men jag tyckte även att de var bra på att variera storlek och placering på elementen för att öka variationen och undvika att det blir för stelt.

Förutom balans och variation tyckte jag även att innehållet var bra strukturerat vertikalt i tydliga av varandra oberoende sektioner. Det ger en harmonisk känsla när man skrollar igenom sidorna och gör det lättare att få en överblick på innehållet.

## Referenser

### Webbplatser
<a href="https://www.andrevanrensburg.photo/" class="reference">André Van Rensburg</a>
<a href="https://zenhabits.net/" class="reference">Zen Habits</a>
<a href="https://inakisoria.com/" class="reference">Iñaki Soria</a>

### Designprinciper
<a href="https://dbwebb.se/article/vl.pdf" class="reference">Visual Literacy</a>
<a href="https://www.canva.com/learn/design-elements-principles/" class="reference">Design elements and principles</a>

## Övrigt
Analys genomförd och skriven av Jocke T. Sjölin